---
title: IL PROFUMO DELLA FAMIGLIA
date: 2019-04-25 23:19:00 +02:00
categories:
- amore
- famiglia
- spirito santo
- de palo
- dio
tags:
- gigi de palo
- intrcomunione delle famiglie
- amati per amare
---

Raduno nazionale dell’Intercomunione delle Famiglie a Cattolica. Io e Roberto siamo stati invitati per conoscerci dal vivo. Per fare rete nella missione che ci accomuna: testimoniare l’amore di Dio a coppie e famiglie.

![intercomunione-12-incontro-locandina.jpg](/uploads/intercomunione-12-incontro-locandina.jpg)

Sono passati almeno diciott’anni da quando ho messo piede su questo litorale. A 21 anni e fresca di conversione partecipai al raduno nazionale del Rinnovamento nello Spirito a Rimini. Venivo da Roma solo per stare un po’ con mia madre che arrivava col suo gruppo dalla Sicilia. Si trattava solo di due di giorni. Giusto il tempo di capire che questa modalità di lode e di preghiera mi spaccava dentro, togliendomi completamente quel controllo emotivo che avevo bisogno di tenere sulle cose. Oggi come allora, anche se un po’ sono migliorata, mi ritrovo a lodare il Signore insieme a queste famiglie, con quella passione e quella gioia che profondamente mi commuovono ma da cui non riesco completamente a lasciarmi invadere. Mio marito che mi siede accanto mi prende in giro, ma mi guarda con amore come a volermi proteggere da qualcosa che mi spaventa, e se gli occhi si commuovono mi mette una mano sulla spalla come a volermi sostenere e contenere. Le coppie accanto a me cantano, chiudono gli occhi, alzano le mani e si lasciano andare a canti soffusi e dolcissimi. L’AMORE di Dio spacca! La cosa bella di questi giorni è che ho cantato tantissimo, una cosa che di solito faccio da sola a squarcia gola in cucina il lunedì e il martedì (unici giorni liberi) mentre cucino per la settimana, faccio le lavatrici e stiro. Oggi non sono sola, oggi sono dentro un’intercomunione di Famiglie, amici e fratelli che evangelizzano altre coppie e famiglie incentrando il messaggio sull’ecologia dell’amore e della sessualità. Le canzoni che cantiamo sono quelle che amo di più, le stesse che suonavamo in parrocchia quando avevo otto anni. È un’emozione unica. La stessa che provo quando ascolto la testimonianza di Gigi e Annachiara De Palo due amici di una parrocchia di Roma che per un tempo io e Roberto abbiamo frequentato. Lui è il presidente nazionale del Forum delle Famiglie. Raccontano a tutti noi la loro storia di famiglia, le loro avventure quotidiane, la loro missione di urlare ai quattro venti quanto è bella la famiglia soprattutto in quelle fragilità che ciascuno di noi si porta dentro. La cosa che mi piace di più è la loro spontaneità e autoironia, le stesse qualità che mi hanno salvato la vita e il matrimonio. Se di una cosa ne puoi sorridere e ci puoi scherzare su, è certo che potrai anche cambiarla! Gigi ha gli occhi azzurrissimi, trasparenti e puliti. Si spacca in quattro e si vede, non si tiene neanche uno spicciolo per sé e si da tutto a noi che lo ascoltiamo, per amore di Colui che gli ha dato tutto. Dice che è DEBITORE. Uno di quei debiti che non si possono pagare se non donando la propria vita per l’AMORE. Gigi è appassionato e preparato. Ha un sorriso bellissimo che parla della gioia di una strada che per lui sembrava lontanissima: la famiglia. AnnaChiara sua moglie non si risparmia più di suo marito. I suoi capelli non sono in piega, il suo volto non ha un filo di trucco e ieri sera non ha dormito granché perché non sta bene. È bellissima, in quell’amore che ogni giorno da a suo marito e i suoi figli, anche quando s’incazza e riprende tutti, anche se dormirà cinque ore a notte, perché lei per loro c’è. La loro famiglia è come la maggior parte delle nostre. Cambia lo sguardo che loro hanno sulle cose. Non hanno la presunzione di voler essere inappuntabili, perché hanno capito che la loro forza sono proprio le loro fragilità, che rendono unico il loro matrimonio e la loro famiglia. Secondo me tante delle nostre sofferenze familiari partono dalla pretesa di essere perfetti e dalla fatica di accettare le carenze, l’inadeguatezza, i difetti. Ma esageriamo, non solo accettarli, ma pensare proprio che siano il profumo più speciale di quel pane fragrante, appena sfornato che è la nostra famiglia! Follia pura non è vero?! Quando mai le vostre ferite e lacune possono essere associate ad un pane appena sfornato! Quando mai una croce che è solo morte può essere associata alla gioia della risurrezione?! La pietra scartata dai costruttori è diventata testata d’angolo, e ciò che è stoltezza per gli uomini è Sapienza di Dio! Questo AnnaChiara e Gigi l’hanno scoperto nel loro cammino di fede e lo condividono con l’intimità e la confidenza degli amici di sempre che inviti a pranzo la domenica. Spesso il nostro senso di inadeguatezza ci allontana dalla nostra storia, distoglie lo sguardo dalla realtà e ci fa illudere su noi stessi, sull’altro, sulla vita di coppia e sulle relazioni familiari.
Il matrimonio e la famiglia sono un’avventura bellissima! E il segreto sta tutto nella gioia e nell’entusiasmo con cui sei disposto a camminare insieme ai tuoi limiti, perché anche se non sei perfetto puoi scegliere ogni giorno di morire per tua moglie, di dare la vita per tuo marito e questo fa fiorire la tua famiglia e la tua possibilità di amare davvero.