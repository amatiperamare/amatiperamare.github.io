---
title: L’ARTE DI RICOMINCIARE (Don Fabio Rosini)
date: 2018-04-12 11:14:00 +02:00
tags:
- don fabio rosini
- amore
- coppia
- fede
- Dio
author: Claudia e Robero
---

Don Fabio Rosini è l’uomo che il Signore ha scelto per trasformare e capovolgere completamente la mia vita. Ma non solo la mia. 

![Unknown.jpeg](/uploads/Unknown.jpeg)

Anche quella di migliaia e migliaia di persone, in tutta Roma e in tutta Italia, che ascoltando le catechesi delle DIECI PAROLE hanno scoperto che la Parola di Dio non era un componimento letterario lontano e moralistico, ma carne e sangue della propria storia. Mi sembra ieri quando alla parrocchia di Santa Maria Goretti entrando dentro una chiesa gremita di persone, mi chiedo che cosa mai può dirmi di nuovo questo prete che io non abbia già ascoltato. Dubbiosa, scettica, razionalista e disperata mi imbarco in questa avventura. Ogni lunedì della settimana per un anno. I miei problemi sono rimasti sempre quelli, ma è cambiato il mio sguardo, la mia prospettiva sulle cose. Quello che prima vivevo come condanna e maledizione ho scoperto che invece poteva essere la mia più grande benedizione e l’unica cosa da temere veramente nella mia vita era perdere la mia relazione con Dio, quell’intimità di Amore che mi fa avere lo sguardo giusto sulle cose.

Sono passati 17 anni. Ora sono sposata e ho tre bambini. Ma ho continuamente bisogno di qualcuno che converta e stravolga il mio cuore e i miei pensieri verso Cristo, cioè verso la mia chiamata ad amare: “*La Parola di Dio cerca un coniuge, la nostra esistenza \[…\] Io e la mia vita siamo una declinazione della Parola di Dio quando scelgo di entrarci dentro*”. Questa è una settimana favorevole, perchè c’è la “vacanza di famiglia”! Noi Reis facciamo la colazione di famiglia, la merenda di famiglia, l’aperitivo di famiglia, momenti in cui la cosa importante è goderci tutti insieme il momento che stiamo vivendo per ricaricarci, nutrire le nostre relazioni nonostante i nostri limiti. E io ho bisogno di nutrirmi per prima cosa della mia relazione con Dio, sennò cosa posso dare a mio marito e i miei figli? Così mi sono fatta un regalo speciale perché Don Fabio Rosini ha scritto il suo secondo libro *L’arte di ricominciare*.

Attraverso i sei giorni della creazione, pagina dopo pagina ti guida nella possibilità di riprendere in mano e custodire l’intimità con un Dio che non se ne sta sulla nuvoletta ad osservarti, ma si incarna nella tua storia e nei fatti che stai vivendo gettando luce e discernimento sul percorso per la felicità che non è benessere da beauty farm (…ahimè) ma gioia piena di amare ed essere amato. E’ sempre possibile ricominciare, e la verità è che siamo chiamati sempre a ricominciare nonostante le tentazioni del momento, le crisi della vita, i fatti spiacevoli.

“*Se vuoi ricominciare devi tornare all’inizio,*

*e troverai quello che è vitale per te.*

*In realtà troverai qualcun altro.*

*Perché nessuno si inizia da sé*”

Fatti anche tu questo regalo speciale. Parole che nutrono, edificano e rimettono in carreggiata, in un linguaggio immediato, concreto e tanto vero da fare male qualche volta. Ma come dice Chiara Corbella “*Il Signore mette la verità dentro ognuno di noi, non c’è possibilità di fraintenderla*”. Perciò buona lettura alla ricerca della verità tuo cuore