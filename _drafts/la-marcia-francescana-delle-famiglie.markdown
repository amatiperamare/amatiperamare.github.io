---
title: La marcia francescana delle famiglie
date: 2016-07-21 20:18:00 +02:00
categories:
- coppie
tags:
- marcia francescana
- cammino
- piedi
author: 'Claudia e Elena '
---

La marcia francescana è una delle esperienze più belle che un giovane e una famiglia possano fare nel proprio cammino di vita. Si tratta di un pellegrinaggio di diversi giorni che ha come meta la Porziuncola, nella basilica Santa Maria degli Angeli ad Assisi.

\*Dal mezzogiorno del 1 agosto, alla mezzanotte del 2 agosto ognuno ha la possibilità di ottenere per sé o per l’anima di un defunto l’ INDULGENZA PLENARIA  che è la remissione completa e totale dei peccati, di essi non rimane alcuna traccia nell’anima.\*  San Francesco fece questa richiesta a Dio in un giorno di profonda preghiera e contemplazione: “Signore, benché io sia misero e peccatore, ti prego che a tutti quanti, pentiti e confessati, verranno a visitare questa chiesa, conceda ampio e generoso perdono, con una completa remissione di tutte le colpe”. Così con la benedizione del Vicario di Dio del suo tempo, venne istituito questo tempo speciale e unico per “acquistare anime” a Dio. Un tempo in cui davvero abbiamo l’occasione di sentirci PERDONATI, AMATI, SANATI, GUARITI, TRASFORMATI. Per ottenere tale indulgenza occorre accedere ai sacramenti della confessione e dell’eucarestia, recitare il credo e il padre nostro per rinnovare il nostro battesimo, pregare per le intenzioni del Papa. Quindi occorre visitare una Chiesa o Parrocchia che abbia l’indulto. Non occorre che facciate la marcia francescana per ottenere l’Indulgenza. Ma chi ha la possibilità di fare questa esperienza di pellegrinaggio, davvero può vivere una trasformazione profonda di sé e e della propria vita, illuminati dalla Provvidenza di un cammino fatto in semplicità: zaino in spalla con il minimo indispensabile, sacco a pelo e la strada davanti a sé. La MARCIA FRANCESCANA PER FAMIGLIE è un occasione bellissima di vivere un esperienza di affidamento e semplicità insieme ai propri figli e ad altre famiglie.  “Marciare” è il simbolo concreto di un percorso di fede individuale e comunitario. Si va piano, passo dopo passo, e si guarda il vicino, ci si aiuta a vicenda, si impara a fare squadra, a condividere. E’ la metafora della vita che ci dice che siamo tutti FIGLI DI UN UNICO PADRE, tutti in cammino, ognuno dono per l’altro. La marcia per famiglia è concepita secondo lo spirito francescano, per cui anche se le tappe sono logisticamente organizzate  e prenotate ci si affida a  sorella Provvidenza. Nessuno conosce i propri compagni di viaggio, cosa mangerà, con chi dormirà, con chi condividerà gli spazi… Forse per chi ha bisogno di tenere tutto sotto controllo risulta un po' ostico, ma è un occasione unica per maturare la consapevolezza che siamo tutti una grande famiglia, figli di un meraviglioso Padre che provvede al meglio per i suoi figli. E’ l’opportunità di sentirsi amato, aiutato e sostenuto, perdonato, attraverso i fratelli, la Parola, la Preghiera. I chilometri che si percorrono sono di meno rispetto alla marcia dei giovani, proprio perché ci sono anche i bimbi. I tempi sono meno incalzanti, ma la semplicità del cammino, dei cibi, dei luoghi in cui dormire, consente di tornare all’essenziale. La mattina si marcia, il pomeriggio ci sono tempi di ascolto e preghiera: catechesi, momenti di riflessione personale e di dialogo nella coppia. Tutto questo mentre i bimbi giocano con un gruppo di servizio che se ne occupa. Durante l’esperienza sono presenti frati e suore che marciano insieme alle famiglie con grande umiltà e discrezione, ma anche sempre disponibili all’ascolto e al conforto. Il momento più emozionante è quando arrivi davanti la Basilica. Una piazza lunga e larga ti accoglie. Si entra a gruppi, secondo la regione o la nazione. I frati di Assisi sul palco cantano danzano e pregano invocando con gioia il nome del Signore che con grandi braccia accoglie tutti, ci ama tutti e ci trasforma tutti. Quando annunciano il gruppo entri nella piazza, ti chini e baci a terra. Baci proprio a terra. Sei una persona nuova! Le cose passate non esistono più. Cristo fa nuove tutte le cose! Una grazia indescrivibile ti riempie il cuore. Così ti avvii con la tua famiglia per entrare in Porziuncola. SEI PERDONATO. Le tue colpe non esistono più. Puoi ricominciare. Con Cristo Gesù, per intercessione di San Francesco si può sempre davvero ricominciare. Quando torni al quotidiano senti tanta malinconia. Ti manca quella semplicità. Forse non hai davvero bisogno di tutte le cose che hai. Senti dentro il desiderio profondo di annunciare il “Regno dei Cieli” che è la gioia piena di Cristo risorto in mezzo a noi. Perché il Paradiso è QUI ed ORA e la morte del peccato non vince sulla Grazia della vita.
Con il cuore grato per la ricchezza dell’esperienza vissuta, l’augurio è che tutte le coppie e le famiglie possano darsi la possibilità di mollare ogni certezza per trovare  molto, molto di più ad una fonte inesauribile che disseta per sempre: L’AMORE DI DIO.